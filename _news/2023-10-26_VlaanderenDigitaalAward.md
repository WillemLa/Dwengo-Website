---
title: "Vlaanderen Digitaal Award voor AI Op School!"
date: 2023-10-26T09:00:00
item_theme_logo_url: "/images/curricula/logo_aiopschool_rond.png"
language: "nl"
---

Op de nocturne van de Trefdag Vlaanderen Digitaal in Flanders Expo zijn de drie Vlaanderen Digitaal Awards uitgereikt. 
De vzw Dwengo won met het project AI op school de award voor het “Meest Inclusieve project”. 
De jury was onder de indruk hoe dé technologie van het jaar (AI) in laagdrempelige lesinhoud werd vertaald.  

Artificiële intelligentie is nu al overal aanwezig, en dat zal alleen maar toenemen.
Wij bij Dwengo zijn er dan ook van overtuigd dat iedereen inzichten moet hebben in de werking van AI. Inzichten in AI zijn bovendien een noodzaak geworden in het kader van mediawijsheid en burgerzin. En dat voor elke burger, en in het bijzonder voor de leerkrachten en leerlingen van onze scholen. 
We zien dat opleidingen ‘voor iedereen’ in de praktijk vaak blijven hangen bij het gebruiken van AI-tools. Bij Dwengo menen we dat dat niet volstaat, maar dat enkel voldoende kennis van de algoritmes achter de AI-systemen ons toelaat op een bewuste manier met AI-systemen om te gaan.
Daarom werkten we een AI-leerlijn uit: AI Op School, ook inspelend op de nieuwe minimumdoelen. 
Aan de hand van verschillende thema’s willen we een zo breed mogelijk publiek boeien. 
Via de scholen pogen we alle leerlingen van het secundair onderwijs te bereiken, ongeacht hun studierichting en thuissituatie. 
We zorgen voor laagdrempeligheid door activiteiten met en zonder computer aan te bieden. Ook daardoor is er voor elk wat wils en is het voor iedereen haalbaar.
De leerlijn is gratis beschikbaar op onze website en kan door iedereen doorlopen worden, ook door jou. 
Onze leerlijn kan daarom ingezet worden voor levenslang leren, op eigen initiatief of door elke organisatie die dat wil. 
Voor wie zelf niet beschikt over een computer, bieden de computers in de lokale bibliotheek een uitkomst.

Dwengo is 5 jaar geleden gestart met AI Op School. Samen met en dankzij de vele partners kwamen we tot de leerlijn die er nu is. 
In het bijzonder willen we de UGent (IDlab-AIRO en de Faculteit van de ingenieurswetenschappen en architectuur) en de cel iSTEM inkleuren bedanken. 

[Lees meer](https://www.vlaanderen.be/digitaal-vlaanderen/nieuwsberichten/ai-op-school-erfgoeddigitalisering-en-uitwisselingsplatform-winnen-de-vlaanderen-digitaal-awards)
